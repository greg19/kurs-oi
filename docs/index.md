# Wstęp

## Co to za kurs i jaki jest jego materiał?

To jest "oficjalny" kurs prowadzony przez Olimpiadę Informatyczną. Poświęcony jest w części nauce podstaw programowania w języku C++, przede wszystkim jednak ma służyć nauce algorytmiki. Chcielibyśmy, aby kurs pomagał w przygotowaniu się, między innymi, do:

 * egzaminu maturalnego z informatyki,
 * Olimpiady Informatycznej,
 * Olimpiady Informatycznej Juniorów

a także zapewniał dobre podstawy potrzebne do tego, aby móc dalej zgłębiać profesjonalne ("komercyjne") programowanie, albo inne ciekawe i potrzebne gałęzie informatyki.

Na razie startujemy skromnie, z dwoma pierwszymi rozdziałami: o podstawowym programowaniu i początkach algorytmiki, w dużej części opartych na zaadaptowanym materiale "dawnego kursu" z witryny MAIN2. Nowe rozdziały i lekcje będą pojawiać się sukcesywnie, docelowo chcielibyśmy tutaj cały materiał, który można spotkać na zawodach informatycznych w szkołach podstawowych i średnich.

## Dlaczego właśnie C++?

Na świecie istnieje wiele języków programistycznych różniących się m.in. trudnością nauki, wygodą używania i efektywnością wytwarzanego kodu. Na tym kursie, przynajmniej na początku, musimy zdecydować się na jeden z nich. Wybraliśmy C++ dlatego, że z jednej strony jest rozsądnie łatwy do nauki, a przede wszystkim dlatego, że programy napisane w nim działają znacznie szybciej. To pozwala "rozwinąć skrzydła" programom, które są napisane elegancko i efektywnie obliczeniowo, czyli takim, jakie trzeba pisać na Olimpiadzie. Dzięki użyciu C++ będzie Ci łatwiej zrozumieć, jak działają programy, a szczególnie pojęcie złożoności obliczeniowej .

Oczywistym "rywalem" C++ w nauce dla początkujących jest język Python. To też doskonały język programowania – łatwy do pojęcia dla początkujących, o prostej strukturze, uniwersalny i popularny w wielu profesjonalnych zastosowaniach. Nie martw się jednak, jeśli nie poznasz go teraz: kiedy już zna się jeden język programowania, znacznie łatwiej uczyć się kolejnych. Jeśli będziesz sprawnie posługiwać się C++, opanujesz Pythona błyskawicznie.

## Kto jest odpowiedzialny za ten kurs?

Aktualnie kursem opiekują się Lech Duraj oraz Tomasz Nowak. Autorami niektórych lekcji są również Jakub Radoszewski, Arkadiusz Czarkowski, Krzysztof Diks, Bartosz Szreder.

## Też chcę coś napisać! / mam pomysł, jak to zrobić lepiej!

Jest kilka możliwości:

 * Zgłoś nam uwagę przez formularz kontaktowy (link).
 * Jeśli nie przeraża Cię GitHub i Markdown, możesz zaproponować edycję bezpośrednio: (link).

